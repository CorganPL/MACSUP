Zawodnicy judo noszą specjalny strój do walki – judogi, zawiązany specjalnym pasem. Strój powinien być czysty, bez rozdarć i dziur. Dozwolona jest walka w judogach koloru niebieskiego, jeśli zawodnik został wyczytany do walki jako drugi. Ponadto strój musi spełniać następujące wymagania:
Kurtka judogi (keikoga) musi być na tyle długa, aby zakrywała uda i powinna sięgać przynajmniej nadgarstków przy rękach swobodnie opuszczonych.

Rękawy kurtki muszą maksymalnie sięgać stawów nadgarstka a minimalnie znajdować się 5 cm poniżej. Pomiędzy rękawem a przedramieniem powinna znajdować się przestrzeń 10- 5 cm.
Spodnie (zubon) bez oznakowań powinny dochodzić maksymalnie do stawu skokowego a minimalnie znajdować się 5 cm powyżej. Pomiędzy nogawką a nogą na całej długości powinna znajdować się przestrzeń 10-15 cm.

Pas (obi) powinien umożliwiać podwójne opasanie i odpowiadać stopniu szkoleniowemu zawodnika. Po zawiązaniu wolne końce powinny mieć długość 20-30 cm.
Zawodniczki powinny nosić pod judogą czystą, wytrzymałą białą lub kremową koszulkę pozbawioną napisów i rysunków.

Judoga jest zrobiona z bawełny, gruba i bardzo wytrzymała aby duże siły działające na nią w trakcie rzutów i duszeń nie rozerwały jej. Nie ogranicza ona przy tym w żaden sposób ruchów. Ogólnie można stroje do judo podzielić na dwie kategorie: pojedynczo i podwójnie tkane. Pojedynczo tkane (ang. single-weave) są lżejsze i cieńsze, a ich gramatura zawiera się w zakresie 300–550 g/m². Są one mniej wytrzymałe, lecz mniej grzeją. Stroje podwójnie tkane mają gramaturę w zakresie 650–1050 g/m². Mają one tę cechę, że trudniej za nie chwycić, co jest oczywistą zaletą na zawodach.
